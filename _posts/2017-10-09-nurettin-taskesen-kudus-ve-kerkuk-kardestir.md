---
layout: post
title:  "Nurettin Taşkesen: “Kudüs ve Kerkük kardeştir"
authors: []
categories: [ Eğitim ]
image: assets/images/posts/kudus-kitabi-tanitimi-toplu-foto.jpg
tags: []
featured: false
---
Edebiyatçı-yazar NurettinTaşkesen’in kaleme aldığı _Yüzyıllık Hasret Kudüs 1917_ belge romanıyla ilgili olarak Mihrabad Yayınları tarafından Milli Türk  Talebe Birliği (MTTB) Konferans Salonu’nda düzenlenen program anlamlı buluşmalara vesile oldu. Eserin yazarından önce Kudüs Platformu Başkanı Belkıs İbrahimhakkıoğlu da konuştu. Programda tanınmış birçok şair ve yazar da yer aldı, konuşma yapıp şiir okudu. Konuşmacılar, Kudüs ve Kerkük’ün kardeş olduğunu vurguladı ve bütün mazlum coğrafyalara sahip çıkılması gerektiğini belirttiler.

Mihrabad Yayınları’nın MTTB’de düzenlediği Kudüs toplantısı, “Hüzünlü Şehrin Hikâyesi” başlığıyla ilgi çekti. Edebiyatçı-yazar Nurettin Taşkesen’in yeni eseri _Yüzyıllık Hasret Kudüs 1917_ kitabının tanıtım programı yapıldı. Tören İstiklal Marşı’nın okunması ve Dursun Taş Hoca’nın Kur’an-ı Kerim tilaveti ile başladı. Program, Damla Yayın Grubu Genel Müdürü Hasan Hüseyin Doğru ve Mihrabad Yayınları Yayın Yönetmeni Mehmet Nuri Yardım’ın açış konuşmasıyla devam etti. Hüseyin Doğru, Damla Yayınevi ve Mihrabad Yayınları’nın kuruluşları ile ilgili bilgi verdi. Doğru, “Mihrabad Yayınları, tarihimize, kültürümüze, sanatımıza, edebiyatımıza ve medeniyetimize dair eserleri milletimize kazandırmak amacıyla kuruldu. Bu misyon inşallah devam edecek.” dedi. Yardım ise şehir ve medeniyet münasebetleri üzerinde durdu, Kudüs’ün İslam dünyasındaki yerine temas etti. Yardım, “Kudüs bizim göz bebeğimiz, Mekke-i Mükerreme ve Medine-i Münevvere’den sonraki üçüncü mukaddes şehrimizdir. Gönül yaramızdır. Şarkın Sevgili Sultanı Selahaddin Eyyubî’nin Müslümanlara hatırası, hediyesidir. Bugün yaralı bir kuş gibi, ama gönlümüz orda, sevdamız onunla” dedi. Yardım, sözlerini son olarak “Biz Kudüs’ü unutmazsak Kerkük’e de, Musul’a da sahip çıkabiliriz. Kudüs, Kerkük, Bağdat, Şam sağlam olursa Diyarbakır, Mardin, Gaziantep ve Şanlıurfa da daha asırlarca bizim güzel şehirlerimiz, kutlu beldelerimiz olmaya devam edecektir. Kerkük, Kudüs’ün öz be öz kardeşidir.” diyerek tamamladı.

&nbsp;

**“KUDÜS İNSANI UYANDIRIYOR”**

Kudüs Platformu Başkanı Belkıs İbrahimhakkıoğlu, Kudüs ve kitap hakkındaki görüşlerini paylaşmak üzere davet edilen konuşmacılar arasındaydı. İbrahimhakkıoğlu, Nurettin Taşkesen’in Anadolu irfanının sesi olduğunu belirterek, “Kudüs’ün insanı uyandıran bir cazibesi vardır. İnsanı âdeta diriltir. Dünyanın aynı zamanda kaynayan kazanları da bu şehirdedir. Kudüs konusunda hepimize görevler düşüyor, hepimiz harekete geçmeliyiz. Nurettin Bey’in bu eseri inşallah bir uyanışa vesile olur.” dedi.

Edebiyatçı ve yazar Nurettin Taşkesen’in “Kudüs 1917” ve “Kudüs 2017” adlı iki slayt gösterimi eşliğindeki sunum göz doldurdu ve dinleyicilerde kitap hakkında merak uyandırdı. Unutturulmaya çalışılan bir çok tarihî gerçeği dinleyicilere aktaran Taşkesen, kitaptan seçtiği anekdotlarla programı zenginleştirdi. Fotoğraflar eşliğinde kitabın önemli konuları hakkında bilgi veren Taşkesen, geçen sene yayımlanan _Esaret 1916_ adlı romanında dedesinin 1. Dünya Savaşı&#8217;nda Ruslara esir düşmesini, esaret yıllarını, firarını ve vatana dönerek İstiklal Savaşı&#8217;na katılmasını anlattığını ifade etti.

2017’nin Kudüs Yılı ilan edildiğini hatırlatan Nurettin Taşkesen, Hazreti Ömer’in Kudüs’ü fethetmesinin 1380. yılı, Sultan Selahaddin Eyyubi’nin, şehri Haçlılardan kurtarmasının 830. yılı, Yavuz Sultan Selim Han’ın, Kudüs’ü Osmanlı idaresi altına almasının 500. yılı, İngilizlerin Birinci Dünya Savaşı’nda Kudüs’ü işgal etmesinin 100. yılı, İsrail’in Kudüs’&#8217;ün tamamını işgal etmesinin ise 50. yılı olduğunu belirtti.

Yazar daha sonra Mescidi Aksa ve Kudüs&#8217;ün önemi ile kısa tarihçesini dile getirerek, yüz yıl önce çekilmiş olan siyah beyaz fotoğrafları misafirlerle paylaştı. Mescidi Aksa&#8217;nın 144 kilometre karelik bir alanın tamamı olduğunu, bu harem alanı içinde Kubbetüs Sahra (Altın kubbe) ve Kıble Mescidi&#8217;nin bulunduğunu ifade etti. Birinci Dünya Savaşı’nın başından beri Sina Filistin Cephesi&#8217;nde meydana gelen önemli olayları özetleyerek, iki Süveyş Kanalı Harekâtı, Birinci ve İkinci Gazze Zaferlerini anlattı.

İngilizlerin bu mağlubiyetten sonra altı ay boyunca çok büyük hazırlıklar ve askeri yığınak yaptığını anlatan Taşkesen, Osmanlı Ordusunun ise bu dönemi yanlış stratejilerle boşa geçirdiğini, bu yüzden Filistin Cephesinin yarıldığını söyledi. En büyük hatanın da bu cepheye diğer Alman subayların yanı sıra, bir Alman generalinin Başkumandan olarak getirilmesi olduğunu ifade etti.

&nbsp;

**NİLİ CASUSLUK ÖRGÜTÜ**

Filistin&#8217;de yaşayan Yahudilerin NİLİ adlı gizli bir Casusluk Örgütü kurarak, Osmanlı Ordusunun bütün askeri ve stratejik bilgilerini İngilizlere vermesi sonucunda kısa zamanda Birüssebi, Gazze ve Kudüs&#8217;ün kaybedildiğini anlatan yazar, _Yüzyıllık Hasret Kudüs 1917_ kitabında bu konuların detaylı bir şekilde anlatıldığını belirtti.

Okuyucunun hem istifade edebilmesi, hem de tarihî olayların rahatça anlaşılabilmesi için kitabını belge roman tarzında ele aldığını belirten Taşkesen, “Ordumuzun kadrolu din görevlileri olan alay müftülerinden birini kahraman olarak seçtim.” dedi.

Son bölümde ise Yazar Nurettin Taşkesen Mayıs ayında Kudüs’e yaptığı seyahat intibalarını çektiği fotğraflar eşliğinde anlattı. Dinleyicilerine de Kudüs’e gitmelerini, Mescidi Aksa’da namaz kılmalarını ve imkânı olanların maddi olarak oradaki Müslümanlara yardım etmelerini tavsiye etti.

Yazarın ardından Kudüs ziyareti ve kitap çalışmaları esnasında babasını yalnız bırakmayan kızı Esra Taşkesen duygulu bir konuşma ve kitaptan bir bölüm okudu. Kudüs şiirsiz düşünülemezdi. Şairler, Kudüs’le ilgili olarak okudukları şiirlerle dinleyicilere duygulu dakikalar yaşattılar. Şairler Nurettin Durman “Kudüs Ağrısı”, Yusuf Dursun “Kudüs Duası” şiirlerini okudular. Sadi Kocabaş ise Mehmet Âkif İnan’ın “Mescid-i Aksa” şiirini seslendirdi. Toplantının sona ermesinden sonra topluca fotoğraf çekildi.

Tören çıkışı yazar Nurettin Taşkesen, _Esaret 1916_ ve _Yüzyıllık Hasret Kudüs 1917_ adlı kitaplarını okuyucularına imzalayıp, hatıra fotoğrafı çektirdi. Yine Mihrabad Yayınları tarafından okuyucu ile buluşturulan Cavit Ersen’in _Kudüs Fatihi Selahaddin Eyyubî_ romanı da okuyuculardan ilgi gördü.

Programa İstanbul Büyükşehir Belediye Başkanı Mevlüt Uysal’ın yolladığı çiçek ve okunan kutlama telgrafı, dinleyiciler tarafından alkışlarla karşılandı. Programa Üstün İnanç, Mehmet Alacacı, Hüseyin Öztürk, Haluk İmamoğlu, Ertuğrul Arpat, İsmail Yazıcı, İsmetullah Güler, Sevda Dıraga Canbaz, Zafer Bilgi, Ahmet Dur, Muammer Erkul, Mehmet Cangir ve Yakup Tutum’un da aralarında bulunduğu pek çok isim katıldı.