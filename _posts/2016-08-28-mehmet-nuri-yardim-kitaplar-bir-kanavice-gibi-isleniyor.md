---
layout: post
title:  "Mehmet Nuri Yardım:  “Kitaplar Bir Kanaviçe Gibi İşleniyor"
authors: []
categories: [ Eğitim ]
image: assets/images/posts/mehmet-nuri-yardim-mihrabat-yayinlari1.jpg
tags: [kültür yayıncılığı, mihrabat yayınları]
featured: false
---
<p style="text-align: justify;">
  Mihrabad Yayınları Yayın Yönetmeni Mehmet Nuri Yardım: “Kitaplar bir kanaviçe gibi işleniyor”
</p>

<p style="text-align: justify;">
  <strong>Cansu Canseven/ Milliyet</strong>
</p>

<p style="text-align: justify;">
  Özellikle çocuk ve eğitim yayıncılığı yapan Damla Yayınevinin markası olarak yakın zamanda yayın hayatına başlayan Mihrabad Yayınları Yayın Yönetmeni Mehmet Nuri Yardım anlattı.
</p>

<p style="text-align: justify;">
  <strong>Mihrabad Yayınları, özellikle çocuk ve eğitim yayıncılığında adından çokça söz ettiren Damla Yayınevi’nin bir alt markası olarak yakın zaman önce yayın hayatına başladı. Peki Mihrabat Yayınları hangi amaçlarla kuruldu?</strong>
</p>

<p style="text-align: justify;">
  <strong>Mehmet Nuri Yardım:</strong> Mihrabad Yayınları, yaklaşık yarım yüzyıldan beri özellikle çocuk yayıncılığında büyük başarılara imza atan Damla Yayın Grubu’nun bünyesinde yeni kuruldu. Yayınevinin kuruluş tarihi, 29 Mayıs 2016. Mihrabat, Türkiye’nin son yıllarda kültür, sanat ve edebiyat dünyasında meydana gelen gelişmelerin ışığında, kitapseverlere kalıcı, faydalı kitaplar sunmak amacıyla kuruldu. Tarih, dil, edebiyat, kültür, sanat, felsefe, sosyoloji ve diğer bir çok kültürel ve sosyal alanda yayıncılık yapılması düşünülüyor. Sınırlar geniş, içerik zengin olacak. Biz şuna inanıyoruz. Bizim İslâm’la tanıştıktan sonra büyüyen büyük bir kültür hazinemiz vardır. Oğuzlar’ın, Selçukluların, Osmanlılar’ın temellerini attığı ve günümüze kadar uzayan muhteşem bir kültür mirasımız bulunuyor.  Bu muazzam irfan bahçesinin rengarenk meyvaları, seçkin ürünleri, bugün kütüphanelerimizde bulunmaktadır.  Yeni nesiller, atalarının bu birikiminden tam haberdar değil. Ama görüyoruz ki, son yıllarda gençler daha çok kitap okumakta, geçmişi araştırmakta, bildiklerini sorgulamakta ve bilinçli birer okur ve birey olarak temayüz etmektedir. Bu hâl, şüphesiz çok sevindirici bir gelişmedir. Her şeyi kabul etmeyen, peşin hükümlerden uzak, okumayı, araştırmayı seven dinamik bir genç nesil yetişiyor. İnşalah bu gençlerimiz, ülkemizin daha da iyi yerlere ulaşması için alınteri dökerek, gece gündüz çalışarak önemli katkılarda bulunacaklardır. Biz de bir yayıncı olarak bu güzel gelişmelerde pay sahibi olmak istiyoruz. Geçmişin güzelliklerini gelecek nesillere armağan etmeyi plânlıyoruz. Temel amacımız, biricik hedefimiz budur.
</p>

<p style="text-align: justify;">
  <strong>Mihrabad ismi nereden geliyor?</strong>
</p>

<p style="text-align: justify;">
  <strong>Mehmet Nuri Yardım:</strong> Biliyorsunuz yeni bir kuruluş için önce isim düşünülür. Biz de geniş bir araştırma yaptık. Bir çok tanıdık dilciye, edebiyatçıya ve dosta isim önerilerinde bulunmalarını söyledik. Yüzlerce isim teklifi geldi. Ben de onbeş yirmi isim düşünmüştüm. Uzun istişarelerden sonra düşündüğüm Mihrabad’ta karar kılındı. ‘Mihr’, bildiğiniz gibi Farsça ‘güneş’ demektir. Kelime, güneş aydınlığı, bereketi, ışığı, güzelliği anlamında kullanılıyor. Eskilerin deyimiyle, inşallah “ismiyle müsemma” olur, adına lâyık durur, toplumumuza ve insanlığa aydınlık, güzel kitaplar sunar.
</p>

<p style="text-align: justify;">
  <strong>Mihrabad Yayınları’ndan hangi tür ve konularda kitaplar okurlarla buluşacak?</strong>
</p>

<p style="text-align: justify;">
  <strong>Mehmet Nuri Yardım:</strong> Mihrabad’ta kesin bir konu sınırı olmayacak. Tarih, kültür, sanat, edebiyat ve medeniyet odaklı kitaplar yayımlanacak. Şiir kitaplarından, araştırma kitaplarına, romanlardan inceleme eserlerine kadar farklı temalarda kitaplar okuyucuya ulaştırılacak. Biliyorsunuz türler çok. Biyografi, biyografik roman, tiyatro eseri, gezi kitapları vs. Tek ölçümüz kalite olacak. Kitabın muhtevası ve dili bizim için önemlidir. İçerik çok zengin olsa bile, dili, anlatımı ve Türkçesi yeterli değilse bu kitap yayım programına alınmayacaktır. Bu konuda güvendiğimiz çok değerli editörlerimiz vardır. Ve onlar kılı kırk yararcasına bize gelen dosyaları inceliyorlar. Kitapların en mükemmel şekilde okurlara ulaşması için büyük bir çaba harcıyorlar. Meselâ ilk iki kitabımız tarihî romanlar oldu. Ama öte yandan bir portre kitabı, bir biyografik eser, bir tarih incelemesi, bir albüm, üç sosyal roman, bir tiyatro kitabı da yayımla hazırlanıyor.
</p>

<p style="text-align: justify;">
  <strong>Mihrabad Yayınları sizin genel yayın yönetmenliğinizde yayın hayatına başladı. Biraz sizi tanıyabilir miyiz peki?</strong>
</p>

<p style="text-align: justify;">
  <strong>Mehmet Nuri Yardım:</strong> Ben İstanbul Üniversitesi Edebiyat Fakültesi mezunu, emekli gazeteciyim. 23 yıl basında çalıştıktan sonra bir vakıfta 15 yıl yöneticilik yaptım. Edebiyat Sanat ve Kültür Araştırmaları Derneği (ESKADER)’nin kurucu başkanıyım. 40’ın üzerinde yayımlanmış kitabım Çağrı Yayınları’ndan çıkıyor. 1978 yılında Cağaloğlu’nda basın ve yayın dünyasına merhaba demiştim. Şimdi 39 yıl sonra 2016’da yine Bâbıâli’de aynı caddede çalışıyor olmanın bahtiyarlığını duyuyorum. Umarım, faydalı çalışmaların ve kültür hizmetlerinin içinde oluruz.
</p>

<p style="text-align: justify;">
  <strong>Şimdiye kadar yayımlanan kitaplardan bahsedebilir misiniz?</strong>
</p>

<p style="text-align: justify;">
  <strong>Mehmet Nuri Yardım:</strong> İlk kitabı sır gibi saklıyoruz. Onu inşallah önümüzdeki aylarda okuyucuya sunacağız. Ama yayımlanan ikinci ve üçüncü kitaplarımız rahmetli yazar Cavit Ersen’e ait. <em>Ertuğrul Gazi Oğlu Osman Gazi</em> ile <em>Osman Gazi Oğlu Orhan Gazi</em>. Üç kıtada adaletle hükmetmiş büyük bir imparatorluğun,Osmanlı Devletinin kurucularının hayatları, mücadeleleri, fetihleri, zaferleri, yaptıkları yenilikler ve Kayı Obası’ndan muazzam bir Devlet çıkarmanın sırlarının anlatıldığı bu iki tarihî romanımız, büyük ilgi gördü. Her iki eser, basıldıktan yaklaşık bir ay sonra tükendi, şimdi yeni baskıları yapılıyor. Demek ki toplumumuzda kitabın, bilhassa geçmişe de yaslanan tarih kitaplarının büyük bir karşılığı var. Hepimiz şüphesiz farkındayız. Yayın dünyasında tarih kitapları ve televizyonlarda tarih dizileri büyük ilgi görmeye devam ediyor.
</p>

<p style="text-align: justify;">
  <strong>Cavit Ersen’in kitaplarını yayımlamaya başladığınızı müjdeliyorsunuz. 1970’lerin sevilen ve çok okunan yazarı Cavit Ersen’le ilgili biraz bilgi verebilir misiniz?</strong>
</p>

<p style="text-align: justify;">
  <strong>Mehmet Nuri Yardım:</strong> Cavit Ersen Türkiye’de 1970’lerin efsane yazarlarındandır. Ne yazık ki 1980 askeri darbesinden sonra unutuldu. Kitapları yayımlanmaz oldu. Hâlbuki 35 civarında değerli eseri bulunuyor. Romandan incelemeye tarihten, tiyatro eserine kadar bir çok kıymetli esere imza atmıştır. Biz ilk olarak <em>Osman Gazi</em> ve <em>Orhan Gazi</em> isimli romanlarını yayımladık. Ama Mihrabad Yayınları arasında diğer bazı eserlerini de kültür hayatımıza kazandırmayı düşünüyoruz. Cavit Ersen, büyük çileler çekmiş, idealleri yüksek, hayatını kalemiyle kazanmış bir düşünce, sanat ve edebiyat adamıdır. Mihrabad Yayınları’nda vefa duygusuna büyük önem veriliyor. Dolayısıyla unutulmuş değerli yazarlarımızın seçkin kitapları kısmet olursa bu çatı altında yeni okuyucularına kazandırılacak. Bunun edebiyat ve kültür dünyamıza ciddi ve değerli bir katkı olacağını düşünüyoruz.
</p>

<p style="text-align: justify;">
  <strong>Yeni sezonda hangi kitaplar yayımlanacak peki? Yeni yazarlar olacak mı yayın programınızda?</strong>
</p>

<p style="text-align: justify;">
  <strong>Mehmet Nuri Yardım: </strong>Eylül ekim aylarında yayımlanacak yaklaşık 15-20 kitap hazırlanıyor. Bu eserler, farklı türlerde. Bir kanaviçe gibi işleniyor. Kapakları hazırlanıyor, mizanpajları yapılıyor ve defalarca tashih ediliyor.  Okuyucuya saygı bu titizliği gerektiriyor. Bu ihtimamı göstermek mecburiyetindeyiz. Yeni yazarlar elbette olacak. Meselâ birini analım. Zafer Bilgi. Kıymetli bir genç tarih araştırmacımız. Onun <em>Nasıl Fatih Oldu? </em>İsimli eseri yayıma hazırlanıyor. Yine aynı yazarımızın <em>Kut’ül Amare</em> eseri günışığına çıkacak. Beyazıt Devlet Kütüphanesi’nin efsanevî müdürü, son hâfız-ı kütüp <em>İsmail Saib Sencer</em> adlı kitabı da kitabevlerindeki raflarda yerini bulacak. Usta yazar Üstün İnanç’ın <em>Yalnız Değilsiniz</em>, <em>Ayıp Uşakları</em>, <em>Bir Kimlik Lütfen</em> isimli romanları ile tiyatro eserleri yayımlanacak. Sözleşmesi yapılan başka eserler de var.
</p>

<p style="text-align: justify;">
  <strong>Çeviri eserlere de yer vermeyi düşünüyor musunuz?</strong>
</p>

<p style="text-align: justify;">
  <strong>Mehmet Nuri Yardım:</strong> Elbette telif eserlerin yanısıra tercüme kitaplarımız da olacak. O konuda da çalışmalar yapılıyor. ‘Bilim müminin yitiği’ olduğu gibi dünyanın farklı ülkelerinde üretilmiş edebî, fikrî ve tarihî eserler de ülkemizdeki kitapseverlere, okuyuculara bir an önce  kazandırılmalıdır. Doğu Batı ayırımı yapmadan insanlığın ortak mirası diyebileceğimiz eserleri, günışığına çıkarmayı düşünüyoruz.
</p>

<p style="text-align: justify;">
  <strong>Okurlara bizim aracılığımızla müjdelemek istediğiniz bir yazar ya da kitap var mıdır?</strong>
</p>

<p style="text-align: justify;">
  <strong>Mehmet Nuri Yardım:</strong> Türkiye’de yaptığı hizmetlerle, verdiği eserlerle, yetiştirdiği talebelerle en büyük hizmetlerden birini yapmış olan büyük bir kültür, fikir ve sanat adamının inşallah beş altı eserini hazırlıyoruz. Nasip olursa Ekim ayından itibaren bunları da bir dizi halinde yayınlayacağız. Mihrabad kervanı emin, sağlam ve iyi adımlarla yoluna devam edecek. Bu arada Damla’nın öncülüğü, yarım asırlık tecrübesi, birikim ve yardımı bize heyecan veriyor, gücümüze güç katıyor, önümüzü aydınlatıyor. Temel prensiplerimizin ışığında bu kültürel faaliyetin devam etmesi ümidimizdir.  Yayın grubumuzun Türkiye genelinde 280 bayii bulunuyor. Kitapevleri firmaları ve dağıtım şirketleriyle iletişimimiz devam ediyor. Basın ve yayın dünyasında özel tanıtım çabalarıyla birlikte yayımladığımız ve yayınlayacağımız bütün kitapları okuyucuların  önüne en iyi şekilde taşımayı hedefliyoruz. Zira şuna yürekten inanıyoruz: Okuyan bir toplum daha müreffeh, daha huzurlu ve kendinden daha emin olur. Geleceğe de daha büyük ümitlerle yürür.
</p>

<p style="text-align: justify;">
  <strong>(Milliyet Kitap, Ağustos 2016)</strong>
</p>

&nbsp;